---
layout: post
title:  "Puut pois, puut pois"
description: Ensimmäinen konkreettinen edistymisaskel kohti tulevaa unelmaa
categories: 2015-09-syyskuu
cover:  "assets/metsurit.jpg"
---

Viime viikon keskiviikkona 2.9.2015 klo 10 tapasimme tontillamme kunnan rakennustarkastajan Talorojektimme aloituskokouksessa. Toimitus kesti kokonaiset 10 minuuttia, jonka aikana rakentajamme johdolla totesimme tien ja rakennusten korkeudet tontilla sekä päätimme että talon lattikorkeutta lasketaan vielä 20cm ja talousrakennuksen 30cm, koska maatöitä on muutenkin jo tarpeeksi. Tämän jälkeen laitoimme kaikki nimemme paperiin ja homma oli viralliselta osalta valmis. Varsinaiseksi projektin aloitusajaksi merkittiin ilmeisesti tämä päivä eli maanantai 7.9.2015. Kaupungin puutarhuriin pitäisi vielä olla varmuuden vuoksi yhteydessä, mutta muuten olimme nyt virallisesti valmiita mylläämään tonttia kuten parhaimmaksi näimme. Mahtavaa, taas yksi virstanpylväs takana ja askel lähempänä konkretiaa! :)

## Metsuri apuun

Seuraavana päivänä rakentajamme kertoi, että metsurin olisi määrä tulla vielä saman viikon lauantaina klo 8 kaatamaan puita ja tarpeen mukaan töitä jatkettaisiin sunnuntaina. Tämä oli ilouutinen. Ostimme tontin huhtikuun lopussa ja siitä on ehtinyt kulua jo neljä pitkää kuukautta. Olemme odotelleet projektin etenemistä kärsivällisesti ja toistaiseksi ainoa fyysinen asia mitä olemme tontilla saaneet aikaan on maaperätutkimus, joka teetettiin jo ennen kauppakirjan allekirjoittamista. Joillain rakennusalan työntekijöillä mukaanlukien metsureilla on kuulemma tapanaan jättää ilmestymästä paikalle mitään ilmoittamatta joten saimme vielä jännätä ilmestyisikö kukaan paikalle viikonloppuna.

Menimme lauantaina muutamaa minuuttia ennen klo 8 tontille merkkaamaan säilytettäviä puita. Näitä tulisi olemaan koivupari ja yksittäinen kuusi talon itäreunan lähettyvillä, joitain kuusia ja koivuja tontin pohjoisrajalla sekä haapa, kaksi koivua ja pieni mänty tontin länsireunalla. Kaadettavia puita olisi nelisenkymmentä ja säilytettäviä noin kymmenen. Melkoinen kato siis tulossa metsäiselle vanhalle tontille. Tontti oli aiemmin osa 2200 neliömetrin kokoista emotonttia, josta se lohkaistiin meille puoliksi. Toivottavasti moisen lakoamisenkin edessä aiempi omistaja pystyisi vielä nauttimaan aamukahvinsa.

Klo 8:15 olin tontilla vielä merkkaamassa puita ja konsultoimassa rakentajaa puhelimitse, kun kadulta kuului auton pörinää. Metsuriväki saapui kuin saapuikin paikalle aikataulun mukaan! Pakettiauto ajoi tontin reunaan ja ulos asteli oranssissa työvaatteissa oleva about meikäläisenikäinen (ikinuori-/vanha) mies. Hän esittäytyi Petriksi ja parivaljakkona vastaavissa varusteissa oleva vanhempi mies Pertiksi. Kävimme yhdessä tonttia läpi ja kerroimme mitä tuleman pitää. Homma tuntui kavereille olevan aika selvä ja vaimo kuuli heidän kommentoineen, että puhelinjohdot ym. linjat ovat sopivan kaukana jolloin homma on suhteellisen helppoa ja vaaratonta. Vettä oli hetki sitten alkanut hieman tihkua taivaalta ja nyt kun palasimme kadun varteen pakun läheisyyteen niin kuin taikaiskusta taivas aukesi valtoimenaan. Metsurit kertoivat alkavansa hommiin heti aamusumppien jälkeen. Läksimme vaimon kanssa hakemaan poikaa läheltä vanhempieni luota jonne olimme hänet tiputtaneet aamupalalle.

Klo 10 maissa olimme valmiita lähtemään kotiinpäin vanhemmiltani. Rakentaja kertoi myös lähtevänsä tontillemme katsomaan mikä siellä on tilanne ja päätimme tehdä samoin uteliaisuuttamme. H-hetki oli nyt niin käsillä (=tontilla tapahtuu mitä vain, kunhan jotain) ettei siinä malttanut millään mennä suoraan kotiin. Samalla poika pääsisi näkemään toivon mukaan metsureita työnsä touhussa. Jo lähialueella ajaessamme avasimme auton ikkunoita sen verran, että kuulisimme onko ulkona minkäänlaista meteliä. Saimme havaita, että komeastihan siellä moottorisaha pörräsi koko naapuruston iloksi :)

## Timbergeddon

Arvelin mielessäni, että puu tai pari olisi ehkä saatu tuossa reilussa tunnissa kaadettua. Kun saavuimme paikalle niin yllätyimme täysin. Tontille oli ilmestynyt traktorinnäköinen metsäkone, jonka kyydissä oli nyt jo melkein puoli metsää. Poitsukin oli suurena metsäkoneystävänä täysin myyty. "Kakkori nostaa puita kyytiin!". Nyt saatiin todellakin rahoille vastinetta! :D

<a href="http://vesanieminen.github.io/talorojekti/assets/metsurit.jpg" data-lightbox="falcon9-large" data-title="Timbergeddon!">
  <img src="http://vesanieminen.github.io/talorojekti/assets/metsurit.jpg" title="Timbergeddon!">
</a>

Puunkaatelu jatkui vielä pari minuuttia, jonka jälkeen oli tauon paikka kun rakentajamme saapui paikalle tarkastelemaan tilannetta ja keskustelemaan työmiesten kanssa. Uskaltauduimme tässä kohtaa myös itse mennä katsomaan työn jälkeä lähempää työmaalle. Hetken turinoiden jälkeen työt jatkuivat ja palasimme kadulle seuraamaan edistymistä. Viereisen talon naapurimme ajeli hitaasti autollaan ohitsemme, moikkasi ja hymyili. Ei tämä puunkaatelu ainakaan häntä tuntunut siis haittaavan. Hyvä juttu ettei naapurisopu ainakaan aivan heti ole kortilla. Olin hänellekkin viestittänyt metsureiden tulemisesta etukäteen, jotta moinen ei aivan yllätyksenä tule viikonloppua häiritsemään. Lähdimme tyytyväisin mielin viikonlopun viettoon, kun tiesimme homman olevan hyvissä käsissä.

## Jälkimainingit

Sunnuntaina illalla klo 17 maissa tulimme katsastamaan lopputulosta. Puut oli tosiaan kauttaaltaan poissa. Vaikka tiesimme vaimon kanssa mitä tuleman piti niin silti moinen oli pienoinen yllätys. Tontti oli hyvin paljas. 22m x 50m suikaleellamme ei ollut kuin nurkissa pari hassua puuta. Tovin aikaa talloimme plänttiä edestakaisin, tutkailimme maastoa sekä kuvasimme sitä sieltä täältä. Muutamia pieniä risuja oli vielä jäänyt sinne tänne ja kannot olivat yhä paikallaan, mutta muutoin olimme päässeet aimo askeleen eteenpäin. Seuraavaksi olisi sitten kaivurin vuoro kurmottaa peltoa. Toivon mukaan jo tällä viikolla, mutta viimeistään ensi viikolla. En malta odottaa, että moinen tapahtuisi!

<a href="http://vesanieminen.github.io/talorojekti/assets/puut_pois.jpg" data-lightbox="falcon9-large" data-title="Puut poistettu">
  <img src="http://vesanieminen.github.io/talorojekti/assets/puut_pois_small.jpg" title="Puut poistettu">
</a>

## Tulevista kirjoituksista

Tarkoituksenani on kirjoitella ylös asioita projektin kaikilta eri osa-alueilta. Tällä hetkellä mm. sivun linkit projektin taustasta ja pohjapiirroksesta ovat vielä kesken. Täydentelen näitä sitä mukaa, kun saan inspiraatiota kirjoittaa asioista. Molemmat näistä asioista haluan saada tehtyä lähinnä historiikin vuoksi minkä takia dedikoin näille ihan omat sivunsa. Noiden ja perus päiväkirjan ohella tulen kirjoittelemaan myös paljolti talon previz-tyyppisestä suunnittelutyöstä jota itse teen 3d-mallinnustyökalulla (Blender), pelimoottorilla (Unity) ja virtuaalilaseilla (Oculus Rift DK2) ja joka on vielä kesken ainakin khh:n, kph, saunan ja talousrakennuksen osalta. Toki, jos blogia lukevilla on jotain muita kiinnostuksen kohteita tähän projektiin liittyen niin voin myös mielelläni kirjoittaa niistä.

Auf wiedersehen!
